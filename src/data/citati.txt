Ljudam v snu duh skita, na javi těla spěšet. Vse čto strětut, veže jih. Den za dnem, koristajut duh za sporov, někogda velike, někogda lukave, někogda male. Jih maly strahovi zly i potresny, veliky grozny i poplavjajuči. Lětajut kak strěle, ubědženy že mogut suditi ob dobru i zlu. Držet se položenja kak bogom dany, uvěrjeny že idut k pobědi. Den za dnem, gasnut kak jesenj i sahnut. Tonu v ono čto dělajut, stanut mračny, kak zapečetany. Takovi sut izhodi jih pozdnih lěta.

Někoj duhovniki glagolajut poslě smrti duša popolno blažena jest. Ja odideh i pytah jih: Živite li v světu popolno blaženom? Oni odgovorihu ne. Ješče pytah: Izkušaste li vy popolno blaženstvo jedin ili pol dnja? Oni odgovorihu ne. Potom pytah: Znate li put do popolno blaženog stana? Ni to ne znahu. Dalje sprašah: Slyšaste li bogov kazati: Nastojite dojdti do našego světa iže popolno blaženy jest! Opet odpovědahu ne. Čto mysliš, izdava li se jih govor bezsmyslny?

Vysoko na nebu vějut močni větri. Ako někoja ptica poleti vysoko, burja ju razkyda na vse strany: noga odleti na jednu, krilo na drugu, glava na tretju, tělo na četvrtu. Podobno, monah nesmotreči čula pojde v grad. On vidi žene oskudno oblěčene i pohota mu napadne um. Sovladneny pohotoju, ostavja podvig i vrača se starom životu. Togda jedin vozme jego plašč, vtory posudu, tretji prostirku, četvrty pribor za šitje, podobno ptici čije dělov izkyda burja.

Jeste li viděli vaše mysljenje? Ja viděh voz čto prohodi, plavy voz. Može li se tak viděti mysljenje, dokolě prěhodi s prědmeta na prědmet? Ako može, odkryte može li se končati. Vměsto byti dolga nit, slomite ju, vidite čto byva. Možete li slomiti myslj i kazati „dobro, segda dost, napravdu dost“ i prosto dokonati tu myslj i viděti čto byva dokolě slědujuča čeka. Prěd no slědna myslj voznikne, smotrite. V tom razščepu, v tom medžu vrěmenu, čto byva?

Prědpoložimo da razpravjaš so mnoju. Ako me poraziš v razpravě, da li ty nužno imaješ pravo a ja grěšim? Ako ja tebe porazim, da li ja imaju pravo a ty grěšiš? Ni ty ni ja ne možemo znati, a ini sut v boljšem nedoumju. Od kogo iskati sud? Ako umolimo soglasnogo so toboju, kak on može suditi? Ako umolimo soglasnogo so mnoju, kak on može suditi? Ako umolimo soglasnogo so oba, kak on može suditi? Ako umolimo različnogo od oboje, kak on može suditi?

Slyšaste li starogo volka kak žalostno zavyje v svitanje? Stary volk jest krastavy. Ne može najdti mir v jamy, ni poniže drěva, ni na otvorjenom. Kde ide, stoji, sědi ili leži, vsekde v nevolji. Podobno, čij um obsědeny iměnjem, uvaženjem i slavoju ne može najdti mir v prazdnoj kolibi, ni poniže drěva, ni na otvorjenom. Kde ide, stoji, sědi ili leži, vsekde v nevolji. Tako sut iměnje, uvaženje i slava okrutny, prěpona istinnom osvobodženju.

Tri sut neodložna obvezka seljana: orati nivu, metati sěme i polivati. Istina, on ne imaje moč kazati: nehaj moje žito dozrě dnes ili zautra. No kogda vrěme dojde, žito bude dozrěti. Podobno, tri sut neodložna obvezka podvižnika: čistiti čestnost, čistiti um, čistiti věděnje. Istina, on ne ima moč kazati: nehaj moj um bude osvobodženy nečistoty dnes ili zautra. No kogda vrěme dojde jego um bude osvobodženy.

Ne vodet osvobodženju uma besědy o vlasti, kradcah, vojskah, bojah, o jelah i pitjah, oděžah, ukrašenjah, zapahah, ženah, vozilah, gradah, herojah, prědkah, o početku světa, o tomu istnuju li prědmety ili ne. V takovym besědam ne učestvujem. No, koristne sut besědy o měri, pokoju, samoty, neodstupnosti, podvigu, pozornosti, razuměnju, znanju i osvobodženju. V takovym besědam ja učestvujem.

Vse gori! Oko gori. Uho gori. Nos gori. Jezyk gori. Tělo gori. Um gori. I vse nastavši od jih, izkušeno kak milo, boljno ili ravno, takože gori. Gori ognjem pohoty, ognjem odbivanja, ognjem nevědenja. Gori, glagolju vam, rodženjem, starěnjem i umrenjem, jadom, boljem, žaljenjem i odčajanjem. Viděvši to, člověk gubi iluzije, i v jemu se hladi strast. Vslěd hladženja strasti, osvobadža se.

Prědstavite sobě člověka naševšego na veliku rěku, bez koraba, ni mosta. On nabere drěva i větvy, i napravi splav. Plavajuči na splavu, bezpečno prějde na drugy brěg, i pomysli: splav mi mnogo pomože. Da go stavim na ramena i ponesem? Čto mnite, trěba li to učiniti? Ili go trěba ostaviti i pojdti dalje? Podobno, cělj učenja jest prěnesti vas na drugy brěg, a ne vezati se dlja jego.

Ješua rěče: Amin glagolju tebe: ako kto ne rodi se snova, ne može viděti carstvo božje. Nikodim zapyta: Kako može člověk stary roditi se? Može li iznova vniti vo utrobu matere svoje i roditi se? Otvěšča Ješua: Kto ne rodi se vodoju i duhom, ne može vniti vo carstvo. Rodženo od ploti plot jest, i rodženo od duha duh jest. Ne divi se, ibo rěku ti: podobaje vam roditi se snova.

Plačite i rydajte bogaty od ljutyh skrbah prihodečih na vy. Bogatstvo vaše izgnije, i oděži vaši molji pojedahu. Zlato vaše i srěbro zardža, i rdža jih svědočstvo na vas bude, i jeda plot vaš kak ogonj. Se, kriči plata dělateljah nivah vaših, udržana od vas, i plač ževših vo uši gospoda vojde. Veseliste se na zemji i nasladiste se, nakrmiste srdca vaša kak v denj klanja.

Istina jest bezputna zemja, kojoj ne možete prijdti ni jednim putom, věrozakonom, ni sektoju. Buduči neograničena, neuslovjena, nepristupna obstajajučim putami, istina ne može byti ustrojena. Zato že nemožno ustrojiti věru. Věra čisto osobna jest. Ako ju ustrojite, stava mrtva, kristalizovana. Istinu ne možete spustiti dole, no vsekto mora učiniti napor dostignuti ju.

Put kratkověčnosti čini ljude kratkověčnym, a put dolgověčnosti dolgověčnym. Put bolesti čini ljude bolestnym, a put zdravja zdravym. Put skarednosti čini ljude skarednym, a put lěpoty lěpim. Put neznačnosti čini ljude neznatnym, a put značnosti znatnym. Put bědy čini ljude bědnym, a put bogatstva bogatym. Put gluposti čini ljude glupym, a put mudrosti mudrym.

Gledišča svět věčny, svět ne věčny, svět bezkonečny, svět konečny, duša i tělo jednako, duša i tělo različno, poslě smrti osvobodženy obstaja, poslě smrti osvobodženy ne obstaja... sut lěs gledišča, džungla gledišča, okov gledišča. Brěmenna sut mukoju i gorečkoju, ne vodet trězvěnju, hladženju, miru i budnosti. Ta gledišča osvobodženy odložil na stranu.

Na sudnom dni, imajuči vsaku nasladu na světu bude metneny v peklo, samo na čas, i pytany: Člověče, pomniš li koju nasladu? Jesi li někogda užival? On bude odgovoriti: Ne, tak mi gospoda! Imajuči težky život bude vvedeny v raj, samo na čas, i pytany: Jesi li někogda imal kaku muku? On bude odgovoriti: Ne, tak mi boga, nikogda ne imah nevolju ni težkost!

Strah božji jest početok čestnosti i žrlo věry. Čestnost raste v člověku kogda oddali um od nemira světa, i obrati go na bogovygodne mysli črěz molitvu. Čestnosti izhodet jedna iz druge, i put čestnosti nikogda jednoobrazny ni dosadny. Člověk se, osvajajuči čestnost, vse vyše prosvěti. I težkosti prětrpěne radi čestnosti trěba cěniti kak samu čestnost.

Vsaky iže slyši sej slovesa i tvori jih, ja upodobnju jego mužu mudru, iže sozda dom na kamenju. I sojde dožd, i prijdehu rěky, i vozvějahu větri i dom i ne pade. A vsaky slyšeči sej slovesa ne tvoreči jih upodobni se mužu jurodivu, iže sozda dom na pěsku. I sojde dožd, i prijdehu rěky, i vozvějahu větri, i pade dom toj, i bě razrušenje velje.

Ne imaje ni jednogo svečennika, učitelja ili učiteljeva učitelja do sedmogo kolěna, možnogo kazati: Ja znam, ja vidim, samo to jest istina, vse ino zabluda. Ni pisatelji i prěnositelji svetyh knigah iz davnyh vrěmena dlja sebe to ne tvrdihu. Vse to vozgleda kak red slěpca držečih jedin drugogo, a ni prvy, ni srědny, ni poslědny ničto ne vidi.

Kto se oprěděli za žitje duha, trěba izběgati dvě krajnosti. Prva, žitje posvečeno nasladam, čto nizko, neblagorodno i nekoristno. Druga, žitje podvrgnuto mučenjam, čto gadno, nedostojno i nekoristno. Osvobodženy se oddalja od obě krajnosti jer odkry pravy put čto vodi znanju, velikoj mudrosti, vozvyšenosti, vnutrišnjem světlu i nirvani.

Mirnoumny nikogda ne staje gleděti na sbore, věče, množstvo i metež. On ne obrača pozornost na slova, besědy, klicanje i odvlěčenje čutja. Ne žela imati mnogo ni byti neprěstanno v dolžnosti, no žela vrěme svobodno od staranja i mysli. Mirnoumny se čuva od vsego neuměrnogo. On jest vsegda v tišiny, pokoju, miru, skromnosti i nabožnosti.

Ako by tělo bylo izključiteljno boljno javjenje, ljudi ne by uživali v tělu. No tělo takože radostno javjenje. Ljudi uživajut v tělu, dlja těla jih svezyva strast. Vslěd te sveze se zanečistet, to povod zanečiščenja jest. Zato jim tělo stava odvratno. Vslěd te odvratnosti odrěkajut se strasti, i očiščajut se. To povod očiščenja jest.

Vsevyšnji bog govori: Slugy moji! Vsi bludite kromě obratih na put. Iščite da vas obratim i budu obratiti vas. Vsi jeste gladni kromě nasytih. Iščite od mene jelo i budu nasytiti vas. Vsi jeste nagi, kromě oděh. Iščite od mene oděž i budu oděti vas. Vsi grěšite denjonočno, ja praščam grěhy. Iščite praščanje grěha i budu praščati vam.

Može byti istnuje iny svět za dobro tvoreče. Togda poslě smrti mogu vozroditi se v jemu. Može byti ne istnuje iny svět. Togda ja sde živu radostny, bez zla. Može byti poslědice stignut zlo tvorečego. Ako ne tvorim zlo, kake poslědice me mogu stignuti? Može byti poslědice ne stignut zlo tvorečego. V vsakom slučaju ja jesm čisty.

Krivo dělajuči tělom, govorom i myslju ne sut posvečeny sobě. I ako kažu: "Mi jesmo posvečeny sobě", zaisto ne sut. Oni dělajut sobě čto neprijatelj děla neprijatelju. No, pravo dělajuči tělom, govorom i myslju sut posvečeny sobě. I ako kažu: "Mi nesmo posvečeny sobě", zaisto sut. Oni dělajut sobě čto prijatelj děla prijatelju.

Za děla koja vodet palenju a ne hladženju strasti, vezannosti a ne osvobodženju, iměnju a ne ostavjanju, gordosti a ne skromnosti, nezadovoljstvu a ne zadovoljstvu, vključenju a ne osamočenju, lěnivosti a ne neodstupnosti, obrěmenenju a ne bezbrěmenosti, možeš bezsumno kazati: to ne darma, to ne podvig, to ne pouka učitelja.

Slyšaste kako rěčeno jest: ljubi iskrenogo tvojego, i nenavidi vraga tvojego. Ja že glagolju vam: ljubite vragi vaša, dobro tvorite nenavidečim vas, blagoslovite klnuči vy i molite se za tvorečih vam obidu. Da budete děti otca vašego, iže jest na nebesah, iže solnce svoje sja na zle i blage i doždi pravednym i nepravednym.

Ne možeš osloniti se ni na kogo. Ne imaje voditelja, učitelja, avtoriteta. Tu jesi samo ty, tvoja svez so drugym i so světom. Kogda pojmeš, to ti ili donosi veliko odčajanje, iz kojego nastanut cinizm i gorkost, ili pojmavši da nikto ini odgovorny za svět i tebe, tvoje mysli, čuvstva i děla, vsako samožalovanje prěstaje.

Blaženi nišči duhom, jako těh jest carstvo nebesno.
Blaženi plačuči, jako ti utěšet se.
Blaženi krotki, jako ti naslědet zemju.
Blaženi gladuči i žeduči pravdy, jako ty nasytet se.
Blaženi milostivi, jako ti pomilovani budut.
Blaženi čisti srdcem, jako ti boga uzret.
Blaženi mirotvorci, jako ti děti božji narěkut se.

Kogda drěvorub pogleda držku sěkyry i vidi odtisk svojih prstov on ne zna: Toliko držka smenšala dnes, toliko včera, toliko prědže. No, kogda držka popolno tenka on to vidi. Podobno, dokolě člověk razviva um, ne zna: Toliko nečistoty odstranih dnes, toliko včera, toliko prědže. No, kogda sut odstranenje, on to vidi.

Ako jezyky člověčski i angelski govorju, ljubve že ne imaju, jesm zvon zvoneči ili gong zvečeči. I ako imaju proročstvo, i věm vse tajny i vědy, i imaju věru i gory prěměščati, ljubve že ne imaju, ničto jesm. I ako razdam vse iměnje svoje, i prědam tělo moje sožegti se, ljubve že ne imaju, ničto mi ne pomože.

Člověku bogatu rodi niva. I mysliše v sebe: čto sotvorju, ibo ne imam kde sobrati plody? I rěče: se sotvorju, razorju žitnicy moja, i boljša sozidžu, i sberu tu vsa žita i blaga; i poslě počivaju, jedaju, piju, veselju se. Rěče že jemu bog: bezumny, v su noč dušu tvoju vozmu od tebe, a iže ugotovi, komu bude?

Kto sebe smatrja prěmudrym odpada od mudrosti božje. Gordost ne vidi že hoda po tmy i ne pozna mudrost. Kak može viděti kogda prěbyva v jej mračnosti? Zato se mračnym umom voznosi iznad vsih, nesposobna najdti put i poznati pute gospodnje. Gospod skryva jego volju od gordosti jer ona ne hodi putom krotkym.

Podvižnik smatrja svoje tělo, od stopa vgoru, od glavy do dolu i vse vnutrny kože, kak gromadu nečistoty. V tělu sut: vlasy, nogti, zuby, koža, meso, žily, kosti, srdce, jetra, slězena, pljuča, črěvo, žolč, sliz, gnoj, krov, mast, salo, solzy, sliny, govna i moč. Tako podvižnik posmatrja odvratnost těla.

Kogda od dva sotvorite jedno, da vnutrišnje bude kak vněšnje i vněšnje kak vnutrišnje i gorno kak dolno, i sotvorite od mužskogo i ženskogo jedno, tak da mužsko nest mužsko a žensko nest žensko, i sotvorite oko vměsto oka, ruku vměsto ruky, nogu vměsto nogy, obraz vměsto obraza, togda vojdete v carstvo.

Ako člověk ne poluči imutok dokolě rabota i muči se, on kuka: Moj trud naprazdny, moj napor bez ploda! Ako poluči, on bezpokojny: Da mi vlast i kradci ne vozmut imutok, ogonj ne sožže, lakomi naslědniki ne raznesut. I dokolě bezpokojny, vlast i kradci mu vozmut, ogonj sožže, lakomi naslědniki raznesut.

Komu že upodoblju rod sej? Podobny jest dětam sědečim na tržiščah i glagoljučim: piskahmo vam i ne plesaste, plakahmo vam i ne rydaste. Prijde bo Johanan ni jeda, ni pije; i glagoljut: běsa imaje. Prijde syn člověčsky jeda i pije; i glagoljut: gle člověka jadca i vinopijca, mytarem drug i grěšnikom.

Podvig jest svezany s stradanjem, a izběgajuči stradanje bezsumno odděljaješ se od podviga. Ako želaš podvig, podaj se vsakom stradanju, jer nevolje radžajut pokoj. Dokolě ne dostignemo istinno poznanje, pokoju se bližimo črěz izkušenja. Kto v podvigu prěbyva bez muky, otvorjene jemu dveri gordosti.

Strěžimo na dveram čutja. Ako ostavimo čutja bez straže, škodliva uslovja mogu osvojiti um. Strěžimo nad okom, nastojimo obuzdati oko. Kogda vidimo oblik, ne lěpimo se za jego javjenje i svojstva. Strěžimo nad umom, nastojimo obuzdati um. Kogda čujemo myslj, ne lěpimo se za jej javjenje i svojstva.

Spokojny ne ima novyh zamysli v umu. Ja jesm jest zamysl. Jesm to jest zamysl. Ja budu jest zamysl. Ja ne budu jest zamysl. Ja budu toj oblik jest zamysl. Ja ne budu toj oblik jest zamysl. Zamysljanje bolest, zamysljanje rak, zamysljanje strěla. Kto odide iz-za zamysli, zove se spokojny mudrec.

Kogda moliš se, ne budi kak liceměri, koji ljubet v hramah i ulicah stoječi moliti se, da javet se člověkom. Istina glagolju vam, prijmili sut mzdu svoju. Ty že, kogda moliš se, vnidi v klět tvoju, i zatvorivši dveri, pomoli se otcu iže v tajne. I otec tvoj, videči v tajne, vozda tebe javě.

Vnemlite se lživyh učiteljev, iže prihodet vo oděžah volnenyh, vnutri sut běsny volki. Slovo jim ne soglasno so dělami, no po plody poznate jih. Ne može drěvo dobro plody zly tvoriti, ni drěvo zlo plody dobry. Ne beremo grozdje s trnov, ni smokvy s gloga. I vsako drěvo po plodu poznaje se.

Četyri srědstva čistet um: slyšanje ob darmě, govor ob darmě, mir i poznanje. Kogda dožd oblije goru, voda poteče potokami. Kogda napolni potoky, teče v jezera. Kogda napolni jezera, teče v rěky. Kogda napolni rěky, odteče v morje. Podobno, pravym staranjem nečistoty uma postupno odtekut.

Někoj monah jest zadovoljeny kakym-libo starym plaščem. Radi lěpšego plašča ne čini ničto neprilično. Ako ne dobyva novo platno, ne jest bezpokojeny. Ako go dobyva, ne veže se. Ne vozdviga sebe čto zadovoljeny, ne kori druge. Za takovogo monaha kažem: tvrdo stoji na prědanjam blagorodnyh.

Podvižnik ovako trěba mysliti: Sejčas jesm juny, črnovlasy, v cvětu mladosti. Ale dojde vrěme kogda tělo dograbi starost. A člověk posědeny starostju ne može legko učiti, žiti v divosti, lěsu i samoty. Prědže no neprijetnosti javet se, sobrati hoču svoju silu za dostiganje nedostignenogo.

Člověk podobaje slědu na kamenju, zemji ili vodi. V kogo gněv ostava dolgo, podobaje slědu na kamenju, koji větr i dožd ne utirajut. V kogo gněv ne ostava dolgo, podobaje slědu na zemji, koji větr i dožd utirajut. A krotky dokolě ponižajut go podobaje slědu na vodi koji izčezne v času.

Prirodno jest vaše nedoumje, ibo nedoumje voznikaje iz sumnlivogo. Ne dajte se obmanuti razkazami, ni prědanjem, ni tvrdnjami, ni svetym knigami, ni dokazyvanjem, ni učiteljem. Samo kogda sami vidite že něčto škodno i nedobro, ostavite to, a ako prijetno i dobro, prijmite to i slědite.

Kto krivo děla tělom, govorom i myslju ne ščiti sebe. I ako imaje bojna kola, konnicu i bojevnikov, on ne zaščičeny. Ibo jego zaščita vněšnja. Kto pravo děla tělom, govorom i myslju ščiti sebe. I ako ne imaje bojna kola, konnicu i bojevnikov, on zaščičeny. Ibo jego zaščita vnutrišnja.

Ako potopite obmazanu tkaninu v cvět, tkanina ostane obmazana. Začto? Vslěd nečistoty na tkaniny. Podobno, kogda um nečisty, ne vidi věči kake sut. Ale ako potopite čistu tkaninu v cvět, tkanina stane cvětna. Začto? Vslěd čistoty tkaniny. Podobno, kogda um čisty, vidi věči kake sut.

Vsako utro kogda vstajemo trěba mysliti ne budemo dočekati veče, i kogda ležemo ne budemo se probuditi. Neznana granica našego žitja, neznano koliko nam ostavja providěnje. Živuči s takovym razpoloženjem ne hočemo grěšiti, ni imati pohotu, ni gněviti se, ni gromaditi blago na zemji.

Putujuči ne možno dostigati konec světa, kde ne imaje rodženja, starosti, smrti i vozrodženja. No, ne možno zakončiti stradanje bez dostiganja konca světa. Ja kažu, vnutri ovogo ni dva metra vysokogo těla sodržany jest svět, početok světa, konec světa i put koji vodi do konca světa.

Ako sprašajut vas: Odkud jeste?
Odgovorite: Dojdehmo od světla, odtud kde světlo samo sebe rodi, tvori i obrazom objavja.
Ako sprašajut vas: Kto jeste?
Odgovorite: My jesmo děti i izbraniki živogo otca.
Ako sprašajut vas: Čto jest znak vašego otca v vami?
Odgovorite: Dviženje i mir.

Slyšaste, kako rěčeno bě: oko za oko, zub za zub. Ja že glagolju vam: ne protivite se zlu. No ako te kto udari v desnu tvoju lanitu, obrati jemu i drugu. I hočučemu suditi se s toboju i oděž tvoj vzeti, odpusti jemu i plašč. I ako kto te potěra siloju poprišče jedno, idi s jim dva.

Četyri sut blagorodna slědovanja. Kogda podležany starěnju, pojmavši nedostatok, slědi za nestarečim, podležany bolesti, pojmavši nedostatok, slědi za neboleznym, podležany smrti, pojmavši nedostatok, slědi za bezsmrtnym a podležany nečistoty, pojmavši nedostatok, slědi za čistym.

Prědstavite si lěs polny divyh rastlina. I dojde člověk želajuči lěsu dobro. On razrěže dive rastliny izimajuči silu drěva, očisti gaj vnutrny i ostavi zdrava drěvesa. Tako, podvižniki, ostavite škodlivo i posvetite se koristnom uslovju, da dojdete do rasta, veličiny i izpolnenja.

Ako tvrdnja ne točna ni koristna, a drugym nemila – to sovršeni ne izrěče. Ako tvrdnja točna, a nekoristna i drugym nemila – ni to sovršeni ne izrěče. No ako tvrdnja točna i koristna, a drugym nemila – to sovršeni najde pravo vrěme izrěkti. A začto? Jedino iz milosrdja prěmy jimi.

Prědpoložimo že člověk vidi měhuroky na rěky Gang i izpytyva jih pozorno. On vidi da sut prazdny i bez sučnosti. Podobno, podvižnik pojme obliky, draži, čuvstva, tvorenja i svědomost, prošle, tekuče i buduče. On jih pozorno izpytyva dokolě ne prozri že sut prazdny i bez sučnosti.

Rabota poševšego nasytiti děti jest v ime boga i on na božjem putu. I kto rabota ohraniti stare roditeljev jest na božjem putu. I kto rabota sebe radi, da bude nezavisny od drugyh, jest na božjem putu. No, kto zarabota iz krivyh pogona, iz gordosti k drugym, jest na putu šejtana.

Čoln možete skryti v zaliv a mrěžu v jezero. No, někto može dojdti v polnoč i odnesti jih. Neuki ne videt, bez obzira kak skryvali prědmetov, vsegda jih možno izgubiti. No ako vsemir skryjemo v vsemir, ne imaje kde izgubiti se. Stoga mudrec čini izlete v negubivo i ostava s tym.

Gledim kak nesvobodny ljudi sut progoltani želanjem, goret gorečkoju dlja naslad, podavajut se zadovoljenju čutja, i ja jim ne zavidim. Istnuje zadovoljstvo ne vezano dlja čutja i slaby stani uma, a prěvozhodi božsko blaženstvo. Ja v jemu uživam, i ne imaju zavisti prěmy nižemu.

Rybar metne primamku v jezero. Ako gladna ryba progolta primamku, rybar može činiti s jej čto mu volja. Podobno, iměnje, uvaženje i slava sut primamky. Rybar jest diavol. Sladeči se iměnjem, uvaženjem i slavoju jest progoltavši primamku, i diavol može činiti s jim čto mu volja.

Prědstavi si boleznogo od čumy, so ranami, drape se do krvi i odstranja bolj s pomočju ognja. Čto vyše drape se, rane stavajut gnojněje, smradněje, nečistěje. Ješče, on nahodi nasladu v drapanju. Podobno, čto vyše žedajuči prěpuščajut se nasladam, žedža jim raste, i vyše goret.

Poněkoj noči prěbyvah na jezovitym městami. I byvalo je někoja zvěr slomi větvu ili větr zašumi medžu suhym listjem. I ja dumah: Nastupajut li strah i bojaznj? I dumah: Začto vsegda čekam strah i bojaznj? Kak by bylo izgnati jih, ostavajuči v samom položenju, dokolě ne projdut?


Prědstavite si gnojny žuk, krmivši se gnojivom, s gromadoju gnojiva prěd soboju. Zadovoljeny, on gledi od vysoty na ine buby.
Tako, monah pojde v selo prositi jelo. Jedavši koliko može, prěd jim ostava obilje jela, zovu go dojdti i zautra. Vrnuvši se, hvasta se: Jedah koliko želah, jesm polny jela i pozvany dojdti zautra. Dobyh vsego, a nezasluženy monahi ne dobyše.
Posědany dobytkom, uvaženjem i slavoju, on prězire druge, vzorne monahov. Za togo bezumnogo člověka dolgo bude vrěme muky i bolja.
